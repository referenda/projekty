# O bezpośrednim sprawowaniu władzy przez obywateli

## Rozdział 1. Demokracja bezpośrednia

### Art. 1.
1. Ustawa reguluje sposób bezpośredniego sprawowania władzy przez Naród, o którym mowa w art. 4. ust. 2 Konstytucji Rzeczypospolitej Polskiej.
2. Zasady przeprowadzania głosowań reguluje ustawa z dnia 14 marca 2003 r. o referendum ogólnokrajowym.

### Art. 2. Referenda obligatoryjne
1. Zgodnie z art. 4. ust. 1. Konstytucji RP, Narodowi przedstawia się pod głosowanie:  
   a. zmiany Konstytucji RP;  
   b. przystąpienie do organizacji międzynarodowych;  
   c. dokonanie interwencji zbrojnej poza granicami kraju - za wyjątkiem interwencji w ramach działalności organizacji międzynarodowych, których Polska jest członkiem;  
   d. zwiększenie długu publicznego  
2. Akty regulujące te działania wchodzą w życie najwcześniej po ogłoszeniu wyniku głosowania.
3. Decyzja Narodu jest wiążąca niezależnie od liczby biorących udział w głosowaniu.

### Art. 3. Inicjatywa obywatelska
1. 500 000 pełnoletnich, nieubezwłasnowolnionych i niepozbawionych praw publicznych prawomocnym orzeczeniem sądu obywateli może, w ciągu 18 miesięcy od oficjalnej publikacji ich inicjatywy, zażądać całkowitej lub częściowej zmiany Konstytucji RP, przyjęcia projektu ustawy, a także zmiany lub uchylenia wybranej ustawy.
2. Inicjatywa jest przedstawiana Narodowi pod głosowanie w ciągu 3 lat od zakończenia zbiórki poparcia.
3. Inicjatywy nie można wycofać.

### Art. 4. Weto obywatelskie
1. Ustawy przyjęte przez Parlament, za wyjątkiem ustaw wymienionych w ust. 3, wchodzą w życie najwcześniej 100 dni po dacie podpisania ustawy przez Prezydenta RP.
2. W ciągu wymienionych 100 dni, 200 000 pełnoletnich, nieubezwłasnowolnionych i niepozbawionych praw publicznych prawomocnym orzeczeniem sądu obywateli może zażądać przeprowadzenia referendum w sprawie przyjęcia danej ustawy. W takim przypadku, wejście w życie danej ustawy zostaje zawieszone do momentu rozstrzygnięcia w referendum.
3. Weto obywatelskie nie może dotyczyć:  
   a. ustawy budżetowej;  
   b. ustaw wprowadzanych na czas określony, niedłuższy niż rok, nie dotyczących praw politycznych obywateli.

## Rozdział 2. Inicjatywa obywatelska

### Art. I1. Forma inicjatywy
1. Inicjatywa ws. całkowitej zmiany Konstytucji RP oraz ws. przyjęcia projektu ustawy musi mieć formę projektu odpowiednio Konstytucji lub ustawy.
2. Inicjatywa ws. częściowej zmiany Konstytucji RP musi mieć formę projektu zmian w Konstytucji.
3. Inicjatywa ws. zmiany lub uchylenia wybranej ustawy musi mieć formę ogólnej propozycji.
4. Inicjatywa musi być jednolita pod względem formy i materii, a także pozostawać w zgodzie z wymogami prawa międzynarodowego.
5. Inicjatywa ws. przyjęcia projektu ustawy, zmiany lub uchylenia wybranej ustawy musi być zgodna z Konstytucją RP.
6. Tytuł inicjatywy musi być związany z jej treścią, nie może wprowadzać w błąd ani zawierać reklamy.

### Art. I2. Zgłoszenie inicjatywy
1. Inicjatywę może podjąć pełnoletni, nieubezwłasnowolniony i niepozbawiony praw publicznych prawomocnym orzeczeniem sądu obywatel, stowarzyszenie rejestrowe, fundacja lub partia polityczna.
2. Inicjatywę zgłasza się do Trybunału Konstytucyjnego. W zgłoszeniu podaje się:  
  a. imię i nazwisko lub nazwę podmiotu zgłaszającego, jego adres i numer PESEL (w przypadku osób fizycznych) lub NIP (w przypadku osób prawnych),  
  b. tytuł inicjatywy,  
  c. formę inicjatywy,  
  d. projekt Konstytucji, ustawy, zmian w Konstytucji lub opis ogólnej propozycji - zgodnie z formą inicjatywy,  
  e. ocena skutków dla budżetu przyjęcia inicjatywy, wraz z proponowanymi źródłami finansowania
3. Trybunał Konstytucyjny wydaje inicjatorowi pisemne potwierdzenie zgłoszenia inicjatywy.
4. Trybunał Konstytucyjny w ciągu 60 dni weryfikuje poprawność inicjatywy w odniesieniu do przesłanek art. I1. Jeżeli zweryfikuje ją negatywnie - ogłasza nieważność inicjatywy w drodze uchwały.
5. Jeżeli w ciągu 60 dni nie podejmie uchwały o uznaniu inicjatywy za nieważną - inicjatywa zostaje uznana za poprawną, i rozpoczyna się 18-miesięczny okres zbierania pod inicjatywą poparcia obywateli.

### Art. I3. Zakończenie okresu popierania inicjatywy
1. Jeżeli Państwowa Komisja Wyborcza ogłosiła porażkę inicjatywy, bieg inicjatywy zostaje zakończony bez skutków prawnych.
2. Jeżeli Państwowa Komisja Wyborcza ogłosiła sukces inicjatywy, inicjatywa trafia do Sejmu RP.

### Art. I4. Inicjatywa w Sejmie
1. W przypadku inicjatywy obywatelskiej w formie ogólnej propozycji, Sejm RP może przygotować i uchwalić zgodny z nią projekt ustawy. Podpisanie ustawy przez Prezydenta RP kończy bieg danej inicjatywy obywatelskiej.
2. W przypadku inicjatywy obywatelskiej w formie projektu ustawy, Sejm RP może uchwalić projekt ustawy zaproponowany w inicjatywie bez żadnych zmian. Podpisanie ustawy przez Prezydenta RP kończy bieg danej inicjatywy obywatelskiej.
3. Sejm RP może przedstawić kontrpropozycję wobec inicjatywy obywatelskiej w drodze uchwały.
4. Po 12 miesiącach od daty ogłoszenia sukcesu inicjatywy, inicjatywa trafia do Prezdenta RP. Prezydent RP ogłasza referendum w ciągu 14 dni.
5. Jeżeli w ciągu 12 miesięcy od daty ogłoszenia sukcesu inicjatywy odbywają się wybory parlamentarne, inicjatywa trafia do Prezydenta RP dopiero po 18 miesiącach od daty ogłoszenia sukcesu inicjatywy.

### Art. I5. Referendum
1. Pytanie referendalne brzmi "Czy popierasz przyjęcie inicjatywy ..... (tytuł inicjatywy)?"
2. Jeżeli Sejm RP przedstawił kontrpropozycję dla danej inicjatywy, zadawane są jednocześnie, na tej samej karcie do głosowania, trzy pytania:  
  a. "Czy popierasz inicjatywę ..... (tytuł inicjatywy) bardziej niż aktualne prawo?"  
  b. "Czy popierasz kontrpropozycję Sejmu wobec inicjatywy ..... (tytuł inicjatywy) bardziej niż aktualne prawo?"  
  c. "Która z propozycji powinna wejść w życie jeżeli zarówno inicjatywa ..... (tytuł inicjatywy) i kontrpropozycja Sejmu wobec niej zostaną przyjęte?"
3. Trzecie pytanie jest rozstrzygające w sytuacji gdy większość głosujących zagłosuje na "Tak" zarówno w pierwszym jak i drugim pytaniu.
4. Decyzja Narodu jest wiążąca niezależnie od liczby głosujących.
5. Jeżeli przyjęta inicjatywa była ogólną propozycją, Sejm RP w ciągu 12 miesięcy, liczonych od dnia przeprowadzenia referendum, przyjmuje ustawę realizującą propozycję obywateli. Po upływie tego terminu, jeśli nie udało mu się podjąć odpowiedniej ustawy, jego kadencja wygasa i prezydent rozpisuje nowe wybory parlamentarne.


## Rozdział 3. Weto obywatelskie

### Art. W1. Zakończenie okresu zgłaszania weta
1. Jeżeli Państwowa Komisja Wyborcza ogłosiła porażkę weta, ustawa może wejść w życie.
2. Jeżeli Państwowa Komisja Wyborcza ogłosiła sukces weta, wejście w życie ustawy zostaje zawieszone do momentu ogłoszenia wyników referendum. Prezydent RP ogłasza referendum w ciągu 14 dni.

### Art. W2. Referendum
1. Pytanie referendalne brzmi "Czy popierasz przyjęcie ........... (tytuł aktu prawnego wraz z datą uchwalenia)?"
2. Decyzja Narodu jest wiążąca niezależnie od liczby głosujących.
3. Po przyjęciu ustawy w referendum może ona wejść w życie.

## Rozdział 4. Popieranie inicjatywy oraz zgłaszanie weta
### Art. P1. Sposób popierania inicjatywy
1. Uprawniony obywatel popiera inicjatywę w drodze oświadczenia w formie pisemnej "Popieram inicjatywę obywatelską ..........." (tytuł inicjatywy) z podaniem swojego imienia, nazwiska i numeru PESEL, przekazanego Państwowej Komisji Wyborczej w ustawowym terminie.
2. Poparcie dotyczyć może dokładnie jednej inicjatywy.
3. Obywatel może poprzeć jedną inicjatywę tylko jeden raz.
4. Poparcie niespełniające wszystkich wyżej wymienionych warunków jest nieważne.
5. Oświadczenie może również zostać złożone na prawidłowo sporządzonej karcie podpisów.
6. Wycofanie poparcia jest niemożliwe.

### Art. P2. Sposób zgłaszania weta
1. Uprawniony obywatel zgłasza weto w drodze oświadczenia w formie pisemnej "Sprzeciwiam się przyjęciu ..........." (tytuł aktu prawnego wraz z datą uchwalenia) z podaniem swojego imienia, nazwiska i numeru PESEL, przekazanego Państwowej Komisji Wyborczej w ustawowym terminie.
2. Weto dotyczyć może dokładnie jednej ustawy.
3. Obywatel może zgłosić weto wobec jednej ustawy tylko jeden raz.
4. Weto niespełniające wszystkich wyżej wymienionych warunków jest nieważne.
5. Oświadczenie może również zostać złożone na prawidłowo sporządzonej karcie podpisów.
6. Wycofanie weta jest niemożliwe.

*Wyjaśnienie: Ust. 1. pozwala na zgłaszanie poparcia inicjatywy/weta elektronicznie - zgodnie z art. 78. ust. 2. KC. Wymagany jest bezpieczny podpis elektroniczny z certyfikatem kwalifikowanym - zgodnie z programem DB powinniśmy wprowadzić e-dowody realizujące ten wymóg.*

### Art. P3. Karta podpisów
1. Karta podpisów weta musi zawierać:  
   a. tytuł - zgodny z treścią oświadczenia opisanego w art. P1. ust. 1. lub art. P2. ust. 1.  
   b. adnotację "Fałszowanie kart podpisów, oferowanie lub przyjmowanie korzyści majątkowych w związku ze zbieraniem podpisów, a także niszczenie lub celowe niedostarczenie kart podpisów Państwowej Komisji Wyborczej w ustawowym terminie - jest przestępstwem."
2. Obywatel zgłaszający weto na karcie podpisów składa podpis obok czytelnie wpisanego swojego imienia, nazwiska i numeru PESEL.
3. Podpis niespełniający wymienionych warunków zostanie uznany przez Państwową Komisję Wyborczą za nieważny.

### Art. P4. Przekazywanie oświadczeń do PKW
1. Oświadczenia dot. inicjatywy i weta przekazuje się Państwowej Komisji Wyborczej.
2. Kolejne oświadczenia można przekazywać wielokrotnie.
3. Przekazującym oświadczenie jest osoba fizyczna.
4. W przypadku jednorazowego przekazania pakietu ponad 100 oświadczeń dot. poparcia jednej inicjatywy lub weta wobec jednej ustawy, przekazujący podaje Państwowej Komisji wyborczej swoje imię, nazwisko, numer PESEL i adres korespondencyjny.
5. Po każdym przekazaniu, Państwowa Komisja Wyborcza niezwłocznie weryfikuje i liczy oświadczenia, a następnie:  
  a) jeżeli oświadczenia były przekazane w pakiecie ponad 100 oświadczeń - podaje w biuletynie informacji publicznej imię i nazwisko przekazującego, a także liczbę ważnych i nieważnych oświadczeń, a także przekazuje tę informację na piśmie zgłaszającemu;  
  b) jeżeli oświadczenia nie były przekazane w pakiecie ponad 100 oświadczeń - podaje w biuletynie informacji publicznej sumaryczną liczbę ważnych oświadczeń przekazanych danego dnia.
6. Przekazanie Państwowej Komisji Wyborczej wszystkich posiadanych oświadczeń w ustawowym terminie jest obowiązkowe.

### Art. P5. Sukces lub porażka inicjatywy lub weta
Niezwłocznie po zakończeniu okresu popierania inicjatywy lub zgłaszania weta
i zakończeniu liczenia zgłoszonych oświadczeń, lub po zliczeniu wymaganej ustawowo liczby oświadczeń, Państwowa Komisja Wyborcza ogłasza czy dana inicjatywa lub weto odniosły sukces (tj. poparcie lub weto zgłosiła sumarycznie wystarczająca liczba uprawnionych obywateli) czy porażkę, i publikuje informację o tym w biuletynie informacji publicznej.

## Rozdział 5. Przepisy karne

### Art. K1.
1. Kto zbiera podpisy weta obywateli lub poparcia inicjatywy obywatelskiej na karcie podpisów niezawierającej wymaganej w art. P3 ust. 1. pkt. b. adnotacji
  - podlega karze grzywny od 1000 do 5000 złotych.

### Art. K2.
1. Kto zbiera weta obywateli lub podpisy poparcia inicjatywy obywatelskiej, stosując groźbę, podstęp lub jakąkolwiek inną formę nacisków zmierzających do uzyskania podpisów
  - podlega karze grzywny od 1000 do 10 000 złotych.
2. Tej samej karze podlega, kto zbiera weta obywateli lub podpisy poparcia inicjatywy obywatelskiej na terenie jednostek wojskowych lub innych jednostek organizacyjnych podległych Ministrowi Obrony Narodowej albo oddziałów obrony cywilnej lub skoszarowanych jednostek podległych ministrowi właściwemu do spraw wewnętrznych.

### Art. K3.
3. Kto oferuje lub przyjmuje korzyść majątkową w zamian za zbieranie lub złożenie weta obywatelskiego lub podpisu poparcia inicjatywy obywatelskiej
  - podlega karze grzywny od 10 000 do 50 000 złotych.

### Art. K4.
1. Kto niszczy lub celowo nie dostarcza w ustawowym terminie kart podpisów dot. inicjatywy lub weta obywatelskiego do Państwowej Komisji Wyborczej
  - podlega karze grzywny od 1000 do 100 000 złotych.

## Rozdział 6. Zmiany w przepisach obowiązujących, przepisy przejściowe i końcowe

### Art. Z1. Ustawa o referendum ogólnokrajowym
W ustawie z dnia 14 marca 2003 r. o referendum ogólnokrajowym (Dz. U. z 2003 r. Nr 57, poz. 507, Nr 85, poz. 782, z 2007 r. Nr 112, poz. 766, z 2009 r. Nr 68, poz. 573, Nr 202, poz. 1547, z 2011 r. Nr 21, poz. 113, Nr 106, poz. 622, Nr 147, poz. 881.) wprowadza się następujące zmiany:

1) art. 4 otrzymuje brzmienie:
#### Art. 4.
1. Referendum zarządzone w okresie wrzesień-luty wyznacza się na dzień 3 maja.
2. Referendum zarządzone w okresie marzec-sierpień wyznacza się na dzień 11 listopada.
3. Głosowanie w referendum jest przeprowadzane w ciągu jednego dnia.

2) art. 5 otrzymuje brzmienie:
#### Art. 5.
1. Głosować można tylko osobiście.
2. Głosowanie odbywa się w lokalu obwodowej komisji do spraw referendum, w ciągu jednego dnia, bez przerwy od godziny 6.00 do 22.00.
3. Do trybu przeprowadzenia głosowania stosuje się odpowiednio przepisy ustawy z dnia 5 stycznia 2011 r. – Kodeks wyborczy (Dz. U. Nr 21, poz. 112).

3) uchyla się art. 32

4) uchyla się art. 60-79

5) uchyla się art. 83
